Pisma
"Draga gđo. Vera, ovaj čas sam primio vaše pismo od 23 o. m. i ne mogu da se načudim da niste primili ni knjigu koju Vam je poslala ovdašnja knjižara Fueri, preporučeno, ni moje pismo koje sam nekoliko dana docnije pisao. Knjiga je poslana 14 o. m. a moje pismo 17 ili 18 o. m. Očekujem vaše vesti i nadam se da ćete bar knjigu primiti."
"Kako vidite, ja sam opet u žalosti. Moja tetka u Višegradu umrla je naglo pre četiri dana. Nisam mogao ni na saranu otići. I da je nisam toliko volio, koliko sam, bilo bi mi teško već stoga što je to poslednji član naše porodice. Upravo, poslednji sam ja."
"Kao što sam Vam u pismu od 17. javio, ja sam, vrativši se iz Pariza, prebolio i grip i anginu. Angina je prošla ali mi je grip još uvek u kostima."
"Možda ću već u maju mesecu ići u Višegrad da sredim kuću i ono malo imanja koje je sada bez gđospodara. Verovatno ćemo se tada videti u Beogradu. Vidite, draga gđo Vera, da Vas nisam nipošto zaboravio i da nisam lenj na pisanju nego da je kriva i pošta i moje nedaće. Javite mi se. Pozdravite gđu. mamu, Olju i Branu. Srdačno vaš Ivo Andrić"
"Knjiga koju sam Vam poslao bio je muzički rečnik, mislio sam da će Vam biti koristan i prijatan ; urgiraću na pošti."
"Draga gđo. Vera na moja tri pisma nemam od Vas odgovora, i ako se Vi u svakom vašem pismu žalite da Vam ne pišem. Ni do danas ne znam da li ste primili knjigu koju sam Vam poslao, preporučeno, još u prvim danima januara. Nadam se da niste bolesni a ne verujem da ne možete naći deset minuta slobodna vremena za stare prijatelje. Javite se, molim Vas, i pozdravite sve, Vas srdačno pozdravlja Ivo Andrić" 
"Draga gđo. Vera, primio sam vaše pismo iz kog vidim da ste, ako i sa zadocnjenjem, ipak sve primili u redu, i pisma i knjigu, i da ste živo i zdravo. A ja sam vam neki dan pisao i pitao vas šta je s vama. Bio sam nestrpljiv i brz, jer sam sutradan već primio vaše pismo koje je sve objasnilo. Čuvam se koliko mogu ali se nekako sporo oporavljam." 
"Ovde već  na raskršćima po skverovima kopaju i sade cveće. To ima da znači proleće, i da će, možda, bolje biti za sve. Milo mi je da se bližite vremenu kad ćete ući u vaš novi stan. Imate pravo. Pomučite se, ali se uredite lepo. Svagde je potrebno imati svoje chez soi, a u Beogradu naročito. A ja ću biti slobodan da i dalje s vremena na vreme uvećam vašu biblioteku kakvom knjigom koja mi zapne za oko i podseti me na vas. Sirota Olja;ja sam mislio da je ona već negde u Americi kao Miss Yougoslavia na nekom filmu. Idete li na balove ? Sigurno ste slušali Rubinštajna. Ovde je bio jedan mlad Španac, Iturbi se zove, i svira neobično dobro. Za koji dan dolazi Korto. To su mi jedine razonode. Inače, od vremena rata nisam bio ovoliko sam kao u ovoj trgđovačkoj varoši koja je nečista a nije pitoreskna. Javite mi se opet. Pozdravite gđu. mamu i Olju i Branu, Vaš Ivo Andrić"
"Draga gđo. Vera, odavno vam se nisam javio i ako sam često mislio na vas. Nemam ništa ni novo ni mnogo dobro da vam javim. Kolebam sa zdravljem, a ova proletnja vremena sa vjetrovima i košavama utiču rđavo na živce, naročito kod ljudi koji ni inače nisu posve kako treba. Prilično sam zauzet u Konsulatu a sve slobodno vreme provodim u čitanju. Pokatkad  mi se čini kao da sam se pomladio i kao da ponovo studiram na univerzitetu. Nisam čak išao ni na karneval u Nicu. Vidim dosta cirkusa i ovde. Prvom prilikom čitaću vam svoje utiske i mišljenja iz Francuske. Oni će biti malo drukčiji nego impresije našeg dragog Duke. Često, često pomislim na vas i na lanjsko ljeto. Sad kad mi dođe red da se vratim u Beograd, u Ministarstvo, biće mi mnogo lakše vratiti se, jer poznajem bolje i svijet, i jer se nadam zateći vas u vašem novom stanu, sa vašom sobom, sa bibliotekom, u kojoj će moći da se prijatno i razgovara i ćuti. Javite  mi se i pišite šta ima novo u Beogradu. Kada se selite ? Kako su vaši ? Pozdravite Olju i Branu ; ja se njih uvek sećam ali oni se meni ne javljaju. Srdačno vaš Ivo Andrić. P.S. Molim vas upitajte u Putniku pošto je karta 1. kl. brzog voza (ne semplona !), bez vagonli, Beograd - Ventimilja. Pa mi javite. Da niste i vi u gripu ? Čuvajte zdravlje."
"Draga gđo. Vera, hvala mnogo na karti i izvinite što sam zadocnio sa odgovorom. Tačno je da u Marselju nisam nikako dobro sa zdravljem a i posla ima dosta. Naročito mi je nezgodno što su mi ovi poslednji ukazi oduzeli dvojicu činovnika. Zbog toga ne znam da li ću moći na odsustvo krajem maja kao što sam to nameravao."
"Tri dana Uskrsa sam proveo u Provansi Arl - Nim - Avinjon. To su najlepši krajevi koje sam u životu vidio ; njihov čar se ne može naslikati ni opisati. Sad sam opet u Marselju gde život ne pruža mnogo i gde se živi jednolično :između kuće, kancelarije i kavane. Želim vam vesele praznike, i da vam novi stan bude srećan i prijatan. Uvek vas se seća sa starim prijateljstvom, srdačno vaš Ivo Andrić"
"Draga gđo. Vera, evo, od sinoć ležim, sa anginom i groznicom. Nema ništa od našeg narodnog veselja. Nadam se do sutra, najdalje prekosutra, prezdraviti. Potražiću vas u Zdravljaku. Vas i Olju pozdravlja vaš Ivo Andrić"
"Draga gđo. Vera, molim Vas da se za ovaj put Vi ne ljutite. Predugo sam Vas ostavio bez ikakvih vesti i bez odgovora na vaše pismo od pre mesec i više dana. Vi mi naravno nećete verovati da me i vaša čestitka prijatno iznenadila i duboko dirnula. Ali ja sam poslednjih mesec dana proveo na Cornichu u stanu svoga mlađeg kolege koji je stalno na bolovanju. Prešao sam u nj jer je pored mora i blizu Konsulata. Međutim i pisma i knjige, pa i vaše pismo sa novom adresom ostavio sam zaključano u Rue St. Jaques. A glavni razlog: boravak kraj mora, sam u jednoj celoj kući, sve me to bacilo u neku nepokretnost i zamišljenost (bolje reći torpeur) tako da sam, po paradoksu koji Vi razumete, mislio na Vas češće nego inače, a pisao Vam ređe, t.j. nikako. Bojim se da me niste sasvim izbrisali iz sećanja. Hoću samo da Vas podsetim da sam živ (još) i da Vas nisam nipošto zaboravio. Za vaš novi stan primite moje najbolje želje: da Vam bude srećan i prijatan. Javite mi se, draga gđo. Verhen, jer ne znam kad ću moći doći u Beograd. Možda tek na jesen. Srdačno vaš Ivo Andrić"
"Draga gđo. Vera, pre tri dana sam se vratio s puta, sa mojom običnom anginom i groznicom zbog koje još čuvam sobu. Putovao sam službenim poslom i proveo 3-4 dana u Parizu i Grenoblu. Vaše pismo su poslali u Grenobl za mnom a juče mi se vratilo iz Grenobla svo išarano pečatima i primedbama kao da je turskom poštom putovalo. Hvala na sećanju. Ja znam da se vi ne ljutite na mene, ali se ja ljutim na sebe kad vam ne pišem. Ali to je tako: kod nekih je ljudi ogroman jaz između njihovih namera i onoga što stvarno čine. Ovde infernalna vrućina a ja moram da pijem čajeve i gutam aspirine. Vama bih savetovao da odete, pa ma na tri dana, negde u zelenilo. Ako ništa, otidite katkad u Topčider na ručak. Setite se tada i mene. To mi je najdraže mesto gde sam najslađe i najmirnije jeo hljeb i pio vino. Javite se, draga Vera, opet; pozdravite gđu. mamu i Olju. Srdačno vaš Ivo Andrić"
